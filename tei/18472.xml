<TEI>
 <text>
  <body>
   <sp>
    (מוּשר בּפי שימלי סוֹרוֹקר בּשעת מלאכתּוֹ).
   </sp>
   <sp>
    חַיָּט פּוֹעֵל צֶדֶק, בֶּן יִשְׂרָאֵל עַמְּךָ,
   </sp>
   <sp>
    אַנְעִים לְךָ זְמִירוֹת, אֲכַנְּךָ וַאֲדַמְּךָ!
   </sp>
   <sp>
    אִישׁ הַמִּסְפָּרַיִם, תּוֹפֵשׂ חוּט וָמַחַט,
   </sp>
   <sp>
    בְּךָ כָּל-סְגֻלּוֹת עַמְּךָ נִכְלְלוּ גַם יָחַד:
   </sp>
   <sp>
    מַלְבִּישׁ כָּל-עֲרֻמִּים –
   </sp>
   <sp>
    וּבְגָדֶיךָ פְרוּמִים,
   </sp>
   <sp>
    מַטְלִיא כָּל-הַטְּלָאִים –
   </sp>
   <sp>
    וְאַתָּה לָבוּש קְרָעִים.
   </sp>
   <sp>
    לְמַרְאֵה בַּקְבּוּק מַשְׁקֶה תַּצְהִיל אֶת-פָּנֶיךָ.
   </sp>
   <sp>
    וּלְחֶמְדַּת דָּג מָלוּחַ יֶהֱמוּ מֵעֶיךָ.
   </sp>
   <sp>
    וְעֵת בְּבֵית-הַכְּנֶסֶת תִּנְהֹם מַר נַהַמְךָ
   </sp>
   <sp>
    עַל תַּקִּיפֵי אָרֶץ, אוֹכְלֵי עֲנִיֵּי עַמְּךָ,
   </sp>
   <sp>
    זוֹלְלֵי עֲלִיּוֹת שְׁמֵנוֹת, וְהֵן גַּם לְפִי טַעַמְךָ, –
   </sp>
   <sp>
    מִי לֹא יֶחֱרַד לִבּוֹ מִפְּנֵי קוֹל רַעַמְךָ,
   </sp>
   <sp>
    וּמִי אַמִּיץ בַּגִּבּוֹרִים יַעֲמֹד לִפְנֵי זַעַמְךָ,
   </sp>
   <sp>
    הוֹי חַיָּט פּוֹעֵל צֶדֶק, בֶּן יִשְׂרָאֵל עַמְּךָ?!…
   </sp>
  </body>
 </text>
</TEI>